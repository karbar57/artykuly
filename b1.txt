World Athletics znowu miesza. Światowe władze lekkiej atletyki kolejny raz w tym roku postanowiły zmienić regulacje dotyczące obuwia startowego. 6 grudnia WA w trybie natychmiastowym dopuściło do użytkowania w większości zawodów modele prototypowe.

Ostatniego dnia stycznia br. pracująca przy World Athletics specjalnie powołana Assistance Review Group (złożona z inżynierów, prawników, naukowców, a także przedstawicieli sportowców) wypracowała nowe przepisy dotyczące obuwia sportowego. Zasady, które weszły w życie 30 kwietnia stanowiły, że:

    podeszwa nie może być grubsza niż 40 mm,
    but nie może zawierać więcej niż jednej sztywno osadzonej płytki lub ostrza (z dowolnego materiału), które biegną na całej długości lub tylko na części długości buta,
    zanim nowy model obuwia będzie mógł zostać wykorzystany w zawodach z nagrodami pieniężnymi, musi być dostępny przez co najmniej 4 miesiące w ogólnej sprzedaży. W przeciwnym wypadku zostanie potraktowany, jako prototyp i zakazany.


Styczniowe regulacje nie dzieliły obuwia na uliczne i stadionowe. Co oznaczało, że startując np. w biegu 1 godzinnym po bieżni, można było skorzystać z rewolucyjnych modeli Nike: Vaporfly lub Alphafly. 28 lipca włodarze WA wprowadzili jednak swoisty zakaz stadionowy dla butów z grubszą podeszwą. Zbiegło się to w czasie z wyczynem Sondre Moena, który 7 sierpnia na stadionie w Kristiansand poprawił najlepszy europejski wynik ALL-TIME Josa Hermesa w biegu 1-godzinnym (21131 metrów). Jako, że Norweg uzyskał ten rezultat w swoich ulubionych Vaporfly, wynik nie został uznany, jako legalny. Od lipca na bieżni można bowiem startować już tylko w butach, których podeszwa nie przekracza 25 mm (dla dystansów 800 m i dłuższych).
6 grudnia światowe władze lekkiej atletyki, ponownie zamieszały w regulacjach z 31 stycznia. Tym razem chodzi o modele prototypowe. Przypomnijmy, że dotychczas buty nim zostały dopuszczone w zawodach, musiały być dostępne przez co najmniej 4 miesiące w ogólnej sprzedaży. Od teraz nie ma takiego obowiązku. Prototypy mogą być używane w większości imprez sankcjonowanych przez World Athletics, z wyjątkiem igrzysk olimpijskich i zawodów World Athletics Series (chodzi przede wszystkim o dowolne mistrzostwa świata, oraz Continental Cup).

Pozostałe zasady dopuszczenia modeli prototypowych:

    zawodnik (lub przedstawiciel) musi dostarczyć specyfikację obuwia do World Athletics i na żądanie dostarczyć próbkę prototypu do dalszych badań, które mogą objąć przecięcie buta,
    zawodnik (lub przedstawiciel) musi podać datę pierwszych zawodów w których planuje pobiec w modelu prototypowym, oraz listę kolejnych imprez, w perspektywie 12 miesięcy,
    prototyp może być używany maksymalnie przez 12 miesięcy, po tym okresie, powinien trafić do sprzedaży, w przeciwnym razie jego dalsze użytkowanie w zawodach zostanie zabronione, 
    World Athletics musi wydać pisemne zaświadczenie, że prototyp spełnia przepisy techniczne (chodzi o regułę nr 5, która określa maksymalną grubość podeszwy na 40 mm i ilość płytek na 1)


Światowe władze lekkiej atletyki złagodzenie przepisów tłumaczą naciskami wszystkich głównych producentów obuwia i reprezentującej ich Światowej Federacji Przemysłu Artykułów Sportowych (World Federation of the Sports Goods Industry). Jon Ridgeon z WA tłumaczy, że testowanie butów w warunkach zawodów daje prawdziwą informację o ich wartości i jest ważną częścią procesu produkcyjnego.

W prowadzonej od jakiegoś czasu „wojnie” na sprzęt, którą wygrywało Nike, można zauważyć swoiste przesilenie. Przed tygodniem w doskonale obsadzonych zawodach w Walencji, aż 3 na 4 zwycięzców miało na nogach adizero Adios Pro od Adidasa (Kandie, który z fenomenalnym rekordem świata 57:32 wygrał w półmaratonie, oraz najlepsi na dystansie dwukrotnie dłuższym – Jepchirchir i Chebet). Czy dopuszczenie do zawodów prototypów oznacza, że w przyszłym sezonie ponownie doświadczymy lawiny rekordów świata? Jak to bywa w lekkoatletyce – czas pokaże. 
