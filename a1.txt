

Powrót akordeonu do łask

Jak to jest być mistrzem akordeonu? Ktoś tak do pana mówi?
Cieszę się, że choć w jakimś stopniu udało mi się rozpropagować akordeon jako instrument koncertowy. Kilka osób tak do mnie powiedziało, owszem, jest to miłe, ale sądzę, że zawsze znajdziemy kogoś lepszego od siebie i kogoś gorszego – ja nie uważam, że jestem mistrzem. Nie walczę o to, aby nim być. Staram się po prostu robić to, co kocham.

Nieustanne koncerty, kalendarz zajęty kilka miesięcy do przodu, jest pan rozchwytywany bardziej niż najpopularniejszy zespół popowy albo rockowy…
To jest najpiękniejsze. Każdemu muzykowi zależy właśnie na tym, aby jak najwięcej koncertować. Tyle lat poświęciłem na doskonalenie mojej gry – codzienne wielogodzinne ćwiczenie – po to, aby grać dla publiczności. Bycie muzykiem nie polega na tym, aby wyćwiczyć dany repertuar w ćwiczeniówce, zdać egzamin i zapomnieć.

Czy to, co dzieje się teraz z pana życiem, zwłaszcza artystycznym, sprawił program „Mam Talent”?
Wcześniej mój kalendarz wyglądał bardzo podobnie. Koncertowałem w wielu miejscach, może były to mniej prestiżowe lokalizacje, mniejsze sale koncertowe, ale sztuka była taka sama. Dzięki programowi otworzyło się dużo różnych możliwości.

Jest pan bardzo skromnym człowiekiem, nie obawia się pan uderzenia wody sodowej?
Raczej nie ma tego niebezpieczeństwa. Przez tyle lat pracowałem, aby robić właśnie to, co lubię. Wymagało to ode mnie wielu poświęceń, wyrzeczeń, znam także swoją wartość. Wiem, że teraz przede mną jeszcze więcej pracy. Moja działalność artystyczna jest obecnie pod większą obserwacją, co stanowi kolejne wyzwanie, któremu chciałbym sprostać. Nie rozumiem, dlaczego miałaby mi uderzyć do głowy woda sodowa – jestem takim samym człowiekiem, jakim byłem przed programem.

Podobno kiedyś powiedział pan, że dzięki wygranej w programie można by kupić dwa instrumenty – profesjonalny koncertowy do muzyki poważnej oraz przeznaczony szczególnie do muzyki rozrywkowej. Czy to konieczne – w trakcie występów udowodnił pan, że brzmienie akordeonu zależy głównie od akordeonisty.
Największą wygraną w programie „Mam Talent” jest możliwość zakupu profesjonalnego sprzętu muzycznego; od lat szukałem sponsorów, pisałem podania o stypendia – bez skutku. Teraz nikogo nie muszę prosić o pomoc. To rewelacyjne uczucie dojść do celu własną pracą. Jeśli chodzi o rodzaje instrumentów, istnieje wiele ich odmian, które różnią się od siebie brzmieniem oraz konstrukcją, co wpływa na rodzaj muzyki, do której są dedykowane. Na przykład tak zwanych „bajanów” używamy do muzyki poważnej, akordeony z tej grupy idealnie nadają się do stylu „musette”. Poważnie zastanawiam się nad bandoneonem.

Może z nowym sprzętem uda się panu przełożyć na akordeon Chopina.
Jest to bardzo delikatny temat. Chopin na akordeonie? Oczywiście, że nie zabrzmi tak samo, jak na fortepianie. Zabrzmi inaczej, i to „inaczej” jest bardzo różnie wartościowane. Co innego Bach, który pisał na organy. Akordeon swoją budową i sposobem wydobycia dźwięku przypomina właśnie małe organy – mamy miech, stroiki przelotowe, dwie klawiatury – jest to ta sama rodzina instrumentów. Podobny mechanizm działa w przeciwną stronę – przełożenie literatury akordeonowej na fortepian nie jest w ogóle możliwe. Każdy instrument ma unikalne cechy, właściwości, dlatego myślę, że wszelka próba takiej zamiany instrumentalnej zawsze będzie przedsięwzięciem niezwykle ryzykownym choćby ze względu na wielość kontrowersji. Oczywiście istnieje sporo kompozycji stworzonych na inny instrument niż akordeon, które zabrzmią na nim ciekawie. Niestety, nie ze wszystkimi tak jest.

Nie będzie pan sobie przypisywał powrotu akordeonu do łask?
Oprócz mnie jest bardzo wielu działających bardzo prężnie akordeonistów. Są to koncertujący muzycy polscy oraz zagraniczni, pedagodzy, kompozytorzy, osoby organizujące festiwale i koncerty. Wspólnymi siłami uda nam się zmienić oblicze tego instrumentu, a być może za pół wieku ktoś wspomni nasze nazwiska i naszą działalność. Akordeon jest dopiero na początku swojej drogi. Myślę, że za kilkadziesiąt lat będzie powszechnie uznawany za ekskluzywny instrument koncertowy.

Kiedy pokochał pan ten instrument?
Już w szkole muzycznej. Pamiętam jak siadałem w garażu i ćwiczyłem czasami do piątej rano, a na 7:30 szedłem do szkoły. Cały mój wolny czas poświęcałem ćwiczeniom i słuchaniu muzyki. W 1997 roku spotkałem studentów z katowickiej Katedry Akordeonu. To był dla mnie okres, kiedy pracowałem jeszcze intensywniej. Słuchałem ich nagrań i uczyłem się bardzo trudnych utworów, które oni grali na koncercie, mimo że byłem jeszcze zwykłym uczniem. Mam przyjemność przywołania trzech nauczycieli. Wiktora Oleszkiewicza, surowego pedagoga, pod jego okiem spędziłem około 6 lat, bardzo dużo wyniosłem z tego okresu. Na egzaminy wstępne na studia przygotowywał mnie Tadeusz Matysiak. Joachim Pichura – profesor, którego znam już około 15 lat i miałem przyjemność pracować pod jego okiem przez ten cały czas i nadal tak jest. Nigdy nie zastanawiałem się, czy lubię wprawki, pasaże – po prostu ćwiczyłem. Rodzice nauczyli mnie obowiązkowości, szanowania pracy, to jest, moim zdaniem, najważniejsza cecha. Praca, praca, praca. Mimo dużego wysiłku, na jaki musiałem się zdobyć, mogę z przekonaniem powiedzieć, że jeżeliby ktoś dał mi dziś ponowną możliwość wyboru instrumentu, byłby to również akordeon.

W jaki sposób ewoluowało pańskie podejście do ćwiczeń?
Na pewno teraz jest bardziej świadome, uważniej słucham dźwięku. Jako uczeń grałem mechanicznie. Muzyka wymaga dojrzałości. Z roku na rok dochodzę do przekonania, że w minionym sezonie było słabo. Jestem przekonany, że może za 20 lat uda mi się pojąć sztukę, jaką jest muzyka. Wymaga to dużo czasu.

Akordeon niewątpliwie kojarzy się z tangiem, ale pan wyraźnie pokazuje, że możliwe jest odważne połączenie tego instrumentu nawet z takimi brzmieniami, które na pierwszy rzut oka do niego nie pasują.
Staram się grać własną duszą. Czasami gaszę światło w ćwiczeniówce, i, grając w ciemnościach, słucham dźwięku, jaki wydobywa się z akordeonu. To wspaniały instrument – możemy na nim grać jazz, barok, klasykę, folk francuski, argentyński, bałkański itp. Gatunki można wymieniać godzinami. Brzmienie oraz możliwości techniczne są nieograniczone.

Preferuje pan grę solową, czy w zespole?
Koncertuję solo, a także z zespołami, co jest źródłem wielu cennych doświadczeń. Można się wtedy nauczyć słuchania innego instrumentalisty oraz koordynacji między członkami grupy. Obie formy muzykowania są dla mnie atrakcyjne.

Jest pan zdobywcą złotej płyty za „Magia del tango”. Spodziewał się pan takiego sukcesu? Dlaczego nie pochwalił się pan nawet profesorowi?
Bardzo dużą zasługą jest tu program „Mam Talent”. Myślę, że tę nagrodę trzeba by podzielić i wręczyć także osobom odpowiedzialnym za realizację programu oraz stacji TVN, mam na myśli w szczególności panią producent, Katarzynę Szałańską oraz reżysera, Wojtka Iwańskiego. Dzięki głosom telewidzów i mojej wygranej płyta ma ogromną sprzedaż, ale bez programu nie miałbym żadnej szansy wypromowania tego, co robię. Jest to genialny pomysł na reklamę ludzi, którzy mają jakąś pasję. Nie rozpowiadałem o sukcesie chyba przez wrodzoną skromność. Nie lubię się chwalić tym, co osiągam. Robię to dla siebie, nie potrzebuję dowartościowania. Cenię wyzwania, ale tylko takie, które sam sobie stawiam, mierzę się wtedy z samym sobą. Myślę, że jak człowiek ma prawdziwe poczucie własnej wartości, to nie oznajmia o tym całemu światu.

Płyta została nagrana już po programie telewizyjnym?
Nie, program skończył się 5 grudnia, a premiera płyty miała miejsce 18 października 2009 r. w Teatrze Śląskim w Katowicach. Nagranie odbyło się w lipcu 2009 r., choć już w lutym rozpoczęły się prace. Pierwsze castingi były w maju. Jest to krążek niekomercyjny, klasyczno-jazzowy, zawiera tanga Astora Piazzolli; właściwie trudno o jakąkolwiek klasyfikację.

Wiadomo już coś o kolejnej płycie? Czy jej kształt będzie zależał od wytwórni?
Kolejna płyta będzie miała charakter solowy. Wszelkie planowanie to moja sprawa. Repertuar do nagrania dobieram tak samo, jak repertuar na koncerty. Wybieram utwory, które mi się podobają. Nie byłoby dla mnie możliwe, abym mógł wykonywać szczerze, od serca kompozycje, które są sprzeczne z moim gustem muzycznym. Dzisiaj problemem nie jest produkcja krążka, lecz jego promocja. Najważniejsze, abym przygotował materiał – muszę ćwiczyć, ćwiczyć i jeszcze raz ćwiczyć.

Czy od momentu zwycięstwa ma pan „swoich ludzi”, którzy pomagają w organizacji tras koncertowych, zajmują się pana kalendarzem?
Obecnie jeszcze wszystkim zajmuję się sam, ale współpracuję także z kilkoma instytucjami. Zobaczymy, jak to się potoczy. Oczywiście funkcja menadżera byłaby pomocna, ale musiałaby to być bardzo uczciwa, zaufana osoba, która miałaby takie same priorytety, jak ja.

Jako wykładowca, nauczyciel na Akademii Muzycznej w jaki sposób, zwłaszcza teraz, przedstawia pan studentom akordeon?
W taki sam, jak dawniej. Jestem tym samym Marcinem Wyrostkiem. Nic się nie zmieniło. W obecnym czasie jest tylko jeszcze większa presja. Jestem pod lupą. To niewątpliwie kolejne ważne wyzwanie, aby nie stanąć w miejscu, dalej się rozwijać i utrzymywać poziom. Mam nadzieję, że temu sprostam.

